# Refleksjonsrapport - Programmering med KI

## 1. Gruppeinformasjon

**Gruppenavn: KI med KG** 

**Gruppemedlemmer:**
- Kim Jamtli - [251852 / kim.j.jamtli@himolde.no]
- Gro Furseth - [251918 / gro.furseth@himolde.no]

**Dato: 05.12.2025**


## 2. Utviklingsprosessen

### 2.1 Oversikt over prosjektet
Hovedmålet med applikasjonen (Risk Control Matrix) er å utvikle et enkelt, sentralisert og dynamisk verktøy som små og mellomstore virksomheter kan bruke for å kartlegge, dokumentere, vurdere og overvåke sine forretningsprosesser, interne kontroller og tilknyttede risikoer, i tråd med gjeldende lovkrav. En nøkkelfunksjon er evnen til å knytte interne kontroller og dokumenter til eksterne krav, slik at systemet kan gjennomføre en gap-analyse og identifisere manglende eller utilstrekkelig styring. Applikasjonen skal ha en integrert AI-løsning for å svare ut spørsmål til regulatoriske krav og for å gjøre det enklere å redigere datapunkter. På denne måten ønsker vi at applikasjonen kan erstatte manuelle og regnearkbaserte arbeidsmetoder, øke nøyaktigheten og gi løpende innsikt som forenkler både internkontroll, etterlevelse og revisjonsprosesser. Samlet gjør dette at virksomheten får all dokumentasjon, prosesser og tiltak på ett sted – og dermed en potensielt mer robust og helhetlig internkontroll.

I tillegg til å foreslå relevante prosesser, risikoer og kontrolltiltak, ønsker vi at applikasjonen på sikt skal kunne gi virksomheter mulighet til å laste opp sine styrende dokumenter (instruksverk og tilhørende policyer) – slik at systemet kan generere forslag til tekstendring i instruksverket for å svare ut alle regulatoriske krav som er identifisert og etablert. 



### 2.2 Arbeidsmetodikk

Arbeidet har i hovedsak blitt gjennomført i fellesskap, ettersom vi bor sammen og dermed har hatt mulighet til å samarbeide direkte uten behov for digitale kommunikasjonskanaler. Dette har gjort prosessene smidige, men samtidig medført enkelte praktiske begrensninger. Spesielt fordi vi har hatt én primær PC som har blitt benyttet til prosjektet, da øvrige maskiner enten var for gamle eller jobbrelaterte og ikke tillatt brukt til installasjon av nødvendige programmer.

På grunn av denne situasjonen har behovet for versjonskontroll gjennom Git vært noe redusert oss i mellom, men vi har tatt det i bruk ved behov. Dette har fungert tilfredsstillende, selv om vi kanskje ikke har opplevd hvor viktig det er for å sikre god oversikt over endringer og samarbeid på en strukturert måte.

Vi har benyttet KI-verktøy aktivt i prosessen, i hovedsak Gemini CLI, og supplert med Claude, ChatGPT, CoPilot og Grok ved behov. For prompting av spørsmål som går direkte mot kodebasen og dokumentasjonen har vi foretrukket å bruke Gemini og Claude. Ved mer generelle spørsmål har vi forsøkt å benytte andre modeller for å spare kontekstvinduet og bruk av tokens. Spesielt mot slutten av prosjektet har vi brukt litt tid på å organisere flere Google-kontoer for å maksimere kapasiteten til Gemini Pro 2.5 og 3.0. Vi måtte også ta i bruk betalingsversjon av Claude Code, både fordi vi hadde brukt opp kapasiteten til Gemini og for å undersøke om Claude kunne tilby bedre støtte til enkelte utfordringer i kodebasen.   


### 2.3 Teknologi og verktøy
- Frontend: Next.js 14+ with TypeScript, Tailwind CSS, Shadcn UI, Zustand, and Recharts, Vercel.
- Backend: FastAPI (Python) with SQLAlchemy and Alembic, Railway.
- Database: Supabase og PostgreSQL
- KI-verktøy: Gemini CLI, Claude Code, GPT-5, Grok og Copilot
- Andre verktøy: VS Code, BMAD, Docker

### 2.4 Utviklingsfaser

**Fase 0: Discovery**

1.1 Innledende utforsking/discovery
Ideen til prosjektet er basert på egen erfaring i arbeidslivet, slik at første del av planleggingen gikk på å brainstorme og diskutere hvordan 
vi kan løse det som i dag er manuelle oppgaver, uten å gå til anskaffelse av nok en hyllevare for å dekke en relativt begrenset oppgave. 
Samtidig som vi reflekterte rundt stegene i malen til Proposal. Etter råd fra foreleser brukte vi mye tid på å utbedre proposal basert på tilbakemeldinger. I denne fasen ble KI primært brukt til å gjøre søk for å undersøke tekniske løsninger og tekstbearbeing for renskriving og språklig forbedring. Så fort vi var i gang med BMAD har vi aktivt benyttet KI og agentene som sparringspartnere til å utforske nye elementer og gjennomgå og utbedre dokumentasjonen. 
For Brainstorming brukte vi flere metoder, blant annet "question storming", "First Principles Analysis" og "Dependency Mapping" med utgangspunkt i vår Proposal for å undersøke om det var viktige "user flows" vi hadde oversett. KI ble også brukt til å vurdere om det var noen kritiske elementer som manglet i Proposal. Videre benyttet vi oss av flere teknikker under "Research", herunder et generelt bransjesøk, spesifisert søk om LLM Orchestration (etter tips fra forelesning) og generelt om tech-stack da vi hadde lite inngående kunnskap og kompetanse om dette før prosjektet. 


**Fase 1: Planning**

I planleggingsfasen lot vi oss videre veilede av BMAD og benyttet KI-agenten agentene PM og UX-designer. Et gjentakende problem som vi har opplevd gjennom hele prosjektet har vært knyttet til enkelte mismatch mellom format/oppsett og gjennomføringen til BMAD og instrukser fra forelesning. Vi opplevde et par problemer under utformingen av PRD-dokumentet under fasen for planlegging, da KI (ved BMAD) ønsket at vi skulle lage epics, men vi var fortalt annerledes. Vi har lært at det ikke alltid er like lett å finne svar ved bruk av den integrerte KI-løsningen når vi fikk beskjed om å følge en rekkefølge som avviket fra systemet. 

For UX-design har vi til nå i prosjektet kun tatt i bruk "rådgivning" og prosess gjennom BMAD og agenten UX-designer. Grunnet litt tidsbegrensninger har vi et ønske om å ta i bruk Stitch og ekstern KI ved en senere anledning for å sammenligne resultat. Likevel har vi vært fornøyd med forslagene og gjennomgangen med BMAD.


**Fase 2 til 3: Solutioning and Implementation**

- For arkitektur har vi benyttet KI med agent "architect Winston" til BMAD. Problemet nevnt under avsnittet 1.2 Planlegging kom tilbake når vi skulle oppdatere epics etter UX-design og arkitektur ettersom at systemet for å sjekke workflow til BMAD mente at vi hadde utført dette elementet allerede. Så lenge man stiller seg litt kritisk kommer man gjennom med sine ønsker, men det er viktig å ikke godta alt som kommer fra KI. 


- Videre utviklet vi Tech Epics sammen med agent "Scrum Master Bob". SM leste gjennom våre tidligere filer, og skrev detaljerte epics som beskriver funksjonskrav, samt ikke-funksjonelle krav, med hvilke verktøy, bibliotek, integrasjoner, teknologi som skal brukes for å oppnå spesifikke "hovedmål". Vi ser over om vi ønsker å finjustere, og verifiserer basert på tidligere epics, samt våre mål fra feks prd, og proposal.

- Deretter lagde vi Stories per Epic sammen med "Dev Agent Amelia" som bryter ned hver Epic i spesifikke funksjoner, som feks sett opp database, lag login funksjonalitet, etc. Hver funksjonalitet får sin egen story, og en beskrivelse hvordan vi skal oppnå å lage disse. Etter hver story blir laget, blir de gjennomgått i lag med KI, før Amelia skriver koden som steg for bygger applikasjonen. Deretter tester vi om den nye "builden" fungerer som ønsket. Hvis ja, så går vi videre til gjennomgang av koden fra utvikler, hvis nei, så går utvikleren på å fikse koden basert på feilmeldinger enten fra applikasjon, eller basert på våre observasjoner. Så løser vi sammen problemene frem til koden fungerer, og vi er klare for neste steg; ny story eller ny epic.



## 3. Utfordringer og løsninger

### 3.1 Tekniske utfordringer

**Utfordring 1: Workflow-status file**
- Problem: Initielt hadde vi problemer med at prosjektlevel/field_type ikke ble satt til greenfield 3, men greenfield-enterprise. Vi fikk derfor problemer hver gang vi kjørte workflow status. Her var det en del forvirring både fordi det var en endring fra bmad, så det var ikke samme beskrivelser som ble brukt av BIP på forelesning, som det vi så i dokumentasjonen. Feks ble det i stedet for tall endret til field_type.
- Løsning: Vi løste dette med å lese dokumentasjonen, og hardkode workflow status filen på level, og fase 0-3 med riktig innhold.
- KI sin rolle: [Hvordan hjalp eller hindret KI dere?] Her fikk vi liten hjelp fra KI. Sett i ettertid skyldtes nok mye av dette at vi ikke visste hva vi skulle ha, siden hele oppsettet hadde blitt endret fra bmad sin side, og at ny endring ikke kom med i forelesning. Da det i stedet for tall, var forskjellige typer, som var svært like, klarte vi ikke helt å spille på lag med AI her, og vi ble nødt til være sikker på at vi fulgte samme workflow som vi fant igjen hos BIP i senere forelesninger.

**Utfordring 2: [Python i Terminal]**
- Problem: Etter å ha satt opp PC'ene iht forelesning og powerpoint, så fikk vi ikke til å kjøre command "python" direkte i terminal, da åpnet Microsoft Store seg i stedet. Det ble sendt ut Teams meldinger fra andre studenter, med dette ble aldri ordentlig adressert i senere forelesing. Selv om det i starten bare var litt irriterende å ikke kunne skrive "python", men heller "uv run python", merket vi ikke at dette var et problem før vi utover i implementeringsfasen fulgte med på hva KI'en gjorde, og la merke til at den prøvde å kjøre python script, men hoppet over dette steget når den ikke fikk python til å fungere.
- Løsning: Vi løste dette med å be KI'en legge til kommandoen "uv run python" hver gang den skulle bruke python i langtidshukommelsen.
- KI sin rolle: Her hjalp KI med å legge til dette i riktig fil, slik at den faktisk husket å bruke riktig kommando neste gang den skulle bruke python, også i senere sesjoner

**Utfordring 3: [KI i selvlagd loop ved feilsøking]**
- Problem: Det dukket opp et problem med etter å ha laget den siste Storyen i Epic 1 hvor vi ikke lenger fikk opp applikasjonen på noen av de vanlige portene. Det var svært vanskelig for oss uten utviklerbakgrunn å forstå hvorfor/hva som var problemet.
- Løsning: Vi startet med å lese inn hva vi kunne observere gikk galt (fikk ikke opp siden), så sparret KI'en tilbake med mulige teorier og prøvde på noen løsninger. Den begynte etterhvert å gjennomføre tester som skulle generere rapporter for feilretting. Det viste seg at den ble sittende fast i en loop den ikke kom ut av, så vi ble enige med KI om vi kunne kjøre python scriptet i separat terminal, sammen med oppstart på backend og frontend. Da generte scriptet en rapport i browser, med screenshot og med feilmeldinger, hvor vi kunne fore disse detaljerte rapportene tilbake KI'en som gjorde at den fikk fikset koden, og applikasjon kom til live igjen.
- KI sin rolle: Her spilte vi godt på lag med KI. Da vi varslet den om at den ble stående i loop, forsto den hvorfor, og foreslo derfor at vi selv kunne starte opp prosessene for backend/frontend, samt testene slik at vi fikk samarbeide som et team.


### 3.2 Samarbeidsutfordringer

Det har ikke vært store utfordringer knyttet til samarbeidet. En potensiell utfordring, eventuelt en ulempe, kan være at ettersom at vi har gjort alle oppgavene sammen, kan arbeidet ha blitt litt mindre effektivt og produktivt. Det har likevel vært en stor fordel å kunne ta alle spørsmål og diskusjoner underveis. På den måten har ikke fremdriften stoppet opp i påvente av å avklare spørsmål og svar med en større gruppe. 


### 3.3 KI-spesifikke utfordringer

- Noen ganger ber KI om inputs som en del av en session den har, men i stedet for vanlig dialog, så ber den om at vi trykker ctrl + f for å ta stilling til noe, uten at vi har mulighet til å stille spørsmål som gjør at vi kan være bedre rustet til å svare. Utfordring både med kommunikasjon, men her har vi også spurt andre KI'er om hjelp, ved å fore de med den lille konteksten vi har, slik at de kan svare på hva agenten vår ber oss om. Det vil si at den noen ganger antar at vi er mer tekniske enn vi er.
 
- Ved KI programmering, hvor det tidvis skjer veldig store endringer i kodebasen, er det vanskelig å selv både forstå og henge med på hvilke endringer som gjør at koden breaker. Man blir samtidig derfor veldig avhengig av at KI'en selv klarer å finne ut av problemet, for deretter lage en fiks.
 
- Det går fort å bruke de daglige tokens med Gemini Pro. Da er det fort gjort å ty til Gemini Flash for å dra lasset. Tidvis har den lette KI'en fungert bra til å ferdigstille en sesjon, hvor vi har blitt "tvunget over" midt i sesjon. Men så mister man ganske raskt tilliten til den samme lette agenten, når man starter en helt ny sesjon med friskt minne, og den ikke klarer å si sitt eget navn, fordi den ikke klarer å lese instruksjonene fra bmad, selv med hvor den blir spesifikt bedt om å lese riktig fil med @ kommando. Her merker man altså meget stor forskjell mellom de forskjellige LLM'ene, og det blir vanskelig å forstå helt hvordan og når man kan bruke de lette LLM'ene uten å få dårligere resultat.


## 4. Kritisk vurdering av KI sin påvirkning

### 4.1 Fordeler med KI-assistanse

Gjennom dette studiet har vi blitt introdusert til en ny måte å anvende KI-assisterte verktøy på. Vi er imponert over nivået og kvaliteten på KI-agentenes bidrag i alle faser av prosjektet. Siden vi ikke hadde tidligere erfaring med omfattende prosjektledelse eller programmering, har BMAD-metodikken vært særlig verdifull som læringsrammeverk. Den har gitt oss en helhetlig forståelse av både utviklingsprosesser og prosjektstyring.

Muligheten til kontinuerlig å bruke KI-agenten for å utdype spørsmål, gi eksempler og utvide vår forståelse har vært en positiv erfaring. Det å kunne be KI om å begrunne ulike valg har dessuten gjort det enklere å verifisere og vurdere alternative løsninger på egen hånd. Når vårt kunnskapsnivå innen området i utgangspunktet var begrenset, har KI-assistansen representert en betydelig fordel og bidratt til å styrke både læring og refleksjon gjennom hele prosjektet

**Effektivitet og produktivitet:**

Det er litt vanskelig å svare på hvilke oppgaver som har gått raskere da vi ikke har en referanse/jobbet med dette tidligere. I hovedsak tenker vi at fremgangsdriften har vært spesielt rask ettersom at arbeidsflyt er godt dokumentert og BMAD foreslår neste steg hele veien. Generelt ville alle oppgavene ha vært mer kostbare i form av både tid og penger, hvis vi ikke hadde benyttet KI. Enten hadde vi måtte kjøpe tjenestene eksternt (som vil være dyrt) eller måtte lære alt om programmering på egenhånd (som ville tatt lang tid). Som nevnt over ville spesielt feilsøking ved problemer med kodebasen vært spesielt krevende ettersom vi ikke er trent på å lese kode fra før. Der har KI vært en god hjelp til å løfte opp hvor problemene ligger, med forklaring, slik at man raskere kan korrigere og gå videre i prosjektet. 


**Læring og forståelse:**

I dette prosjektet har KI lært oss hvilke arbeidsprosesser og kvalifikasjoner som kreves ved utvikling av applikasjoner. Det har vært veldig nyttig for å få en god oversikt over alle steg i en utviklingsprosess. Det er også KI som har lært oss hvilke utfordringer og oppgaver som skal løses ved hvert steg, samt hvor nyttig det er med agenter som er spesialisert på hvert sitt område. KI har definivt hvert et svært nyttig verktøy for økt forståelse og kunnskap. 


**Kvalitet på koden:**

Det er KI som har generert all koden i dette prosjektet. Koden har vært oversiktlig, lesbar og med tilsynelatende god kvalitet. KI'en har også generert forbedringer. Der hvor vi feks har fått opp feilmeldinger, har KI'en kunne iverksette tester, og forstått hvilke forbedringer som må gjøres for å få koden til å fungere. Den har feks satt opp stacken vår med at dersom ønsket port er opptatt, så  er det spesifisert hvilken port som er neste som skal brukes. Denne forbedringen kom nettopp av at en port var opptatt med en annen prosess, og blokkerte det vi skulle gjøre.


### 4.2 Begrensninger og ulemper

En begrensning ved å bruke KI på den måten som vi har gjort i dette prosjektet er at man gjør seg litt avhengig av å bruke KI fra start. Selv om rammeverket som er benyttet har vært effektivt til å øke vår forståelse om utvikling, stiller det også krav til en viss erfaring for å stille seg kritisk til forslagene fra KI. Vi fikk nødvendige tips i forelesning om enkelte valg av teknologi som KI anbefalte som viste seg å ikke være best egnet. En annen utfordring har vært kapasitetsbegrensningene i de aktuelle modellene. Dersom man befinner seg midt i en prosess og KI når sin makskapasitet, kan dette skape avbrudd og forsinkelser som hemmer arbeidsflyten. Slike begrensninger understreker at KI ikke alltid kan fungere som en kontinuerlig og pålitelig ressurs, spesielt ved gratisversjoner.
I tillegg har vi erfart at context engineering er avgjørende for å oppnå gode resultater. Det å formulere presise og balanserte kontekster har vist seg å være krevende, og vi har til tider opplevd at det er vanskelig å finne riktig balanse mellom detaljer og overordnet struktur. Dette har gjort oss bevisste på at KI ikke automatisk gir optimale svar, men at kvaliteten på resultatene i stor grad avhenger av hvordan man selv strukturerer og styrer bruken av teknologien.


**Kvalitet og pålitelighet:**

Som nevnt tidligere var vi nødt til å tvinge frem enkelte løsninger fra KI. Eksempelet gjelder da Gemini ikke ville foreslå Pydantic AI som en god løsning, selv om vi pushet på at den skulle undersøke denne teknologien. Fra forelesning visste vi at Gemini ikke ville foreslå denne av seg selv, da LLM'et ble trent opp før denne teknologien ble lansert.I så måte er det fremdeles tydelig at for at KI skal fungere optimalt, er det fremdeles et behov for menneskelig ekspertise og tilsyn.

**Avhengighet og forståelse:**

Denne måten å jobbe med prosjektarbeid medfører en viss fare for å gjøre seg avhengig av KI, og som nevnt over opplevde vi dette spesielt ved feilsøking i kodebasen. Ettersom at vi ikke er vant med å lese koder selv, så ble det enkelt å ty til passivitet, ettersom at KI leverte raske forklaringer på problemet, og eventuelt løsninger. Dette kan derfor være med på å hindre læring, ved å eliminere egen prøving og feiling dersom man overlater for mye ansvar til KI i stedet for å utvikle egne ferdigheter i debugging og systemforståelse. På en annen side, har vi fått god innsikt i BMAD-rammeverket, og det har vært oversiktlig å sette seg inn i de ulike instruksene for å undersøke problemer som har oppstått. I tillegg har spesielt Gemini CLI vært en fordel å bruke, da den viser alle endringer underveis. Det skal sies at vi tidlig valgte yolo-versjon, og det har til tider vært på godt og vondt - da vi selv har måtte undersøke hva den har overskrevet, og aktivt analysere hva som har gått galt, og avgjøre hvordan man skal utbedre.


**Kreativitet og problemløsning:**

Etterhvert som vi ble kjent med hvordan vi kunne bruke KI som støtte i problemløsing og tenkning, opplevde vi at terskelen for å be KI om forslag ble stadig mindre. Det gjorde det litt lettere å henvende seg til KI for ideer, alternative løsninger eller konkrete anbefalinger. Denne tilgjengeligheten kan på den ene siden effektivisere prosessen og bidra til at man raskere kommer videre i arbeidet, men på den andre siden har den nok også hatt en viss påvirkning på vår selvstendige og kreative tenkning. Ettersom vi ikke hadde et veldig tydelig eksempel på nøyaktig hvordan vår applikasjon skulle se ut visuelt i forkant, har vi nok lent oss litt på anbefalinger fra KI i enkelte sesjoner. Eksempelvis i detaljene rundt alle "user stories" og ved utformingen av UX-design.


### 4.3 Sammenligning: Med og uten KI

Først og fremst hadde sammensetningen av vår gruppe måtte være helt annerledes dersom prosjektet hadde vært uten KI og vi ikke skulle brukt mer tid. Ingen av gruppemedlemmene har førstehåndserfaring med programmering, og det hadde aldri latt seg gjøre å lære å skrive alle kodene selv på 4 måneder. Basert på dette ville alt innenfor design, arkitektur og implementering vært vanskeligere. Når det gjelder innledende fase og planleggingen så tror vi også at denne delen ville vært svakere uten KI. Takket være agentene har vi fått god veiledning til å tenke over flere aspekter enn vi hadde klart helt på egen hånd. Som tidligere nevnt, kan det være at kreativiteten har blitt noe dårligere ved at man kan lene seg på KI. Ønsker man å være innovativ og tenke på helt nye løsninger, kan ikke kun bruke maskiner som er lært opp av eksisterende data og erfaring. 

### 4.4 Samlet vurdering

KI har vært den største faktoren for at det i det hele tatt blir et sluttresultat, og har nesten utelukkende vært en positiv faktor. Som nevnt gjennom hele refleksjonsrapporten, har den viktiste lærdommen om å brukte KI i utviklingsprosessen vært at det faktisk er mulig å utvikle en applikasjon uten noen forkunnskaper om utvikling. KI muliggjør at "alle" kan utvikle software på egenhånd.


## 5. Etiske implikasjoner

### 5.1 Ansvar og eierskap

Selv om KI kan generere kode, er det til syvende og sist menneskene som står bak promptene og konteksten som bærer ansvaret og samtidig vil være opphavsperson. KI fungerer som et verktøy, men det er brukeren som tar beslutningen om å implementere eller videreutvikle koden. Dette innebærer at ansvaret for både funksjonalitet og konsekvenser ligger hos den som benytter koden. I praksis betyr dette at man må utøve menneskelig tilsyn – en kritisk gjennomgang og vurdering av alt KI har produsert – før det tas i bruk i et system eller prosjekt. Man kan sikre kvalitet med manuelle gjennomganger, testing og validering og sørge for god dokumentasjon. Når det gjelder opphavsrett og intellektuell eiendom er det vanlig at virksomheter forlanger eierskap dersom koder er utviklet av ansatte i arbeidstiden, eller bruk av arbeidsverktøy. Dette understreker et økende behov for at klare rammer er avtalefestet.


### 5.2 Transparens

I forlengelse av svaret om Ansvar og eierskap vil bevissthet rundt transparens være fordelaktig når KI har bidratt i et prosjekt. Dette er med på å skape tillit og gjør det mulig for andre og forstå hvilke deler som er menneskeskapt og hvilke deler som er KI-generert. I likhet med at kildehenvisning er viktig kan det tenkes at beskrivelse om bruk av KI er like viktig. Konsekvensen av å ikke være åpen om KI-bruk kan likeledes svekke tillit hos andre.

### 5.3 Påvirkning på læring og kompetanse

Man kan enkelt se for seg at KI vil bære mer oppgaver på alle aspeskter i samfunnet, spesielt innen datahåndtering, og at det for mennesker vil være viktig å ha kompetanse på hvordan drive menneskelig tilsyn med KI.
Hvis man legger vekt på avhengighet i begrepet kan det tenke seg at KI kan ha en negativ påvirkning for fremtidig kompetanse. Med all tilgjengelig KI-verktøy i dagens samfunn kan vi finne svar på de fleste spørsmål uten store anstrengelser. Når man ikke lenger trenger å utforske eller lete etter svar, tror vi også at det går på bekostning av hvilken grad man tilegner seg kunnskapen. Ettersom at svaret kan være bare et tastetrykk unna vil man ikke ha behov for å søke informasjon. I tillegg kan ferdigheter som logisk og kritisk tenkning, problemløsning og kritiske vurderinger bli svekket. På den andre siden kan det også bidra positivt dersom man har utviklet disse ferdighetene og bruker de aktivt sammen med KI. Vi tror derfor at det er viktig at man ikke blir avhengig av KI i fremtiden, men at dersom man evner å bruke det til å samle inn informasjon, gjøre opp sine egne tanker og vurderinger, kan det bidra positivt til fremtidig kompetanse. Det er spesielt viktig å påpeke at det er viktig å være kritisk til informasjon, og ikke anta at KI alltid har rett svar. På denne måten kan man tenke seg at dersom KI brukes til forsterkning, og ikke erstatning, kan det bidra til å skape en god balanse for mer effektiv læring.

### 5.4 Arbeidsmarkedet

I likhet med svaret over så kan KI bidra negativt eller positivt inn på egen situasjon i markedet. Nye teknologier vil kunne erstatte flere roller og stillinger, det har vi spesielt erfart fra dette kurset med bruk av agenter. Ved hjelp av KI har to personer, uten særlig kunnskap om programmering, klart å utvikle en applikasjon alene. KI har erstattet et team på minst 5 personer (Analytiker, PM, Architect, SM, Dev). Det er mye som peker på at utførende, rutinepregede roller vil kunne erstattes, og at det er kun beslutningstakere som vil sitte igjen. Likevel, dersom man aktivt jobber med å forsterke sin verdi med å bruke KI aktivt kan man bidra til å gjøre seg selv enda mer relevant. Dersom man utnytter KI til å forsterke sin kompetanse, kan man i større grad unngå å bli erstattet med KI. 

### 5.5 Datasikkerhet og personvern

Når det gjelder personvern vil applikasjonen behandle personopplysninger som grunnleggende brukerinformasjon (e-post, navn og stilling) og atferdsmessig/teknisk informasjon (IP-adresse, innlogging og handlingshistorikk). Det kreves dermed en databehandleravtale i hht. GDPR. 

Per i dag vil ikke applikasjonen hente inn annen data enn de dokumentene man selv laster opp. I utgangspunktet er det kun tekster fra lov og forskrift som behandles i vår applikasjon, men det er viktig at brukeren er kjent med at dersom man laster opp "feil" dokument, så vil dette deles med KI-modellen. Vi ønsker derimot å utvide applikasjonen til at man kan laste opp interne dokumenter og datasikkerhet vil således være viktig for sluttproduktet. For en slik bruk av applikasjonen vil det være viktig at man har en "ringfenced" løsning slik at man ikke tillater LLM'et å trene på virksomhetens egen data. 


## 6. Teknologiske implikasjoner

### 6.1 Kodekvalitet og vedlikehold

En vanlig stack består typisk av flere integrasjoner. Det vil være en stor fordel dersom det feks er store oppdateringer i en integrasjon, som gjør at deler av stacken risiker å bli breaking, at KI'en kan raskt sette seg inn i oppdaterte versjoner, og oppdatere koden i hele stacken samløst. Der det fremkommer kjente feil av integrasjoner språkmodeller osv, vil KI'en også kunne drive "oppsøkende" vedlikehold ved å implementere feks oppdateringer rask etter at feil blir kjent.
 
KI er god på bruke presise navn på variabler, funksjoner, klasser etc. Vi opplever at det for det meste er ganske lesbart og forståelig, selv om vi kommer uten bakgrunn fra utvikling. I tillegg er den ofte (ikke alltid) god på å dokumentere, i form av kommentarer.
 
Den største utfordringen for oss, som ikke er kjent med all teknologien, er det at KI'en generer så mye kode, og så mye forskjellige kode, nettopp pga våre teknologivalg, at det er vanskelig å henge med på hvilket språk koden er skrevet i, og hvordan den henger sammen med neste intergrasjon. Heldigvis er KI'en også veldig god på å forklare dette på forespørsel.

### 6.2 Standarder og beste praksis

Det er alltid viktig å tenke at KI ikke nødvendigvis følger beste praksis og industristandarder. I et utviklerprosjekt vil man ofte ta i bruk flere teknologier, rammeverk og løsninger og disse vil alltid ha nye versjoner til ulike tider. Et eksempel fra kurset var nedlasting av Tailwind ved bruk av Gemini CLI (pro 2.5). Et LLM har gjerne blitt trent opp på data i en tid før lansering, slik at Gemini pro 2.5 som kom ut i 2024 ikke brukte den seneste versjonen av Tailwind og brukte en breaking versjon. Vi opplevde også at Gemini pro 2.5 foreslo en mindre god modell til LLM Orchestration. Dette viser viktigheten av å validere forslag fra KI. Et hjelpemiddel vil være å benytte seg av MCP-servere som bidrar til at LLM'et får tilgang til live data.

### 6.3 Fremtidig utvikling

Det kan tenkes at KI vil bidra til at virksomheter ønsker å gjøre programvareutvikling selv, fremfor å kjøpe fordyrende hyllevarer. Det blir stadig flere som snakker om å bygge egne plattformer for å automatisere forretningsprosesser og bygge systemer. Det kan tenke seg at evnen til å tenke nytt og innovativt vil være viktige ferdigheter for utviklere i fremtiden. Dersom utviklere evner å tilegne seg spesifikk kunnskap om aktuelle bransjer og virksomheter, slik at man kan forstå et behov som man kan løse bedre, vil være viktig. Vi vil derfor anbefale å bruke KI til denne type research, et dypdykk i eksisterende løsninger kombinert med måter å løse det bedre på. 


## 7. Konklusjon og læring

### 7.1 Viktigste lærdommer
1. Viktigheten av god Context Engineering og behovet for å mestre de tre elemenene "prompt", "kontekst" og "modell". Herunder at prompt engineering kan være vanskelig. Når man er midt i en "samtale" med KI er det lett å skrive raske og ikke gjenoverveide svar. Å skape god "context engineering" krever både tankevirksomhet og at man tar seg god tid. En nyttig lærdom har vært at Gemini i samspill med VS Code er et veldig nyttig verktøy for å enkelt tilføre modellen/KI rett kontekst. 
2. Context window og bruk av tokens er en reell begrensning. Dette hører sammen med lærdom 1, og at god context engineering er besparende for å best utnytte kapasiteten til modellen.  
3. Valg av modell - som igjen hører sammen med de øvrige lærdommene. Alle modeller har sine spesifikasjoner og det har vært svært nyttig å lære litt om forskjellene på disse. For eksempel at Gemini har størst "context window" for "free tier" og at Claude egner seg spesielt godt til å skrive python koder. I tillegg har ChatGPT vært foretrukket når det kommer til fokuserte, dyptgående diskusjoner rundt et tema. 

### 7.2 Hva ville dere gjort annerledes?

Av tekniske valg hadde vi, med bedre tid på prosjektet, gjort større research og avklaringer på alternativer ved tekniske løsninger. Vi kunne med fordel også ha satt oss enda mer inn i eksisterende GRC-systemer for å analysere best pratice på området i markedet, i dag. Vi kunne med fordel jobbet mer separat, og slik fordelt oppgaver oss i mellom, fremfor å gjøre det aller meste sammen. Samtidig har vi også dratt nytte av at vi begge har vært helt oppdatert, men det har antagelig gjort at prosjektet har tatt lengre tid. 

### 7.3 Anbefalinger

- Det som vi både har lært i dette kurset, men også erfart selv, er at det er utrolig viktig å bruke god tid å gjennomgå så mange aspekter som overhodet mulig av hvordan applikasjonen skal fungere, på mest mulig detaljnivå. Hvordan applikasjonen skal visuelt se ut, og kanskje nesten viktigst av alt, finne ut alt man har glemt å tenke på, og dokumentere alt dette på en strukturert måte. Dette er så verdifull informasjon, eller kontekst til KI'en, som vil gjøre at den i mange tilfeller skjønner akkurat hva DU vil lage.
 
- Den største fallgruven er etter vår erfaring å samhandle med en nedgradert LLM og forvente at den skal være i nærheten av Pro versjonen. Her er det virkelig natt og dag på hvor mye hjelp man får ut av KI'en.
 
- Spesifikt for studenter som skal bruke KI til utvikling, vil vi bemerke viktigheten av å starte å jobbe tidlig med KI'en, slik at man på best mulig måte vil kunne dra nytte av den daglige grensen for tokens, og slippe å feks måtte bruke penger på en dyr KI på slutten for å rekke å ferdigstille applikasjonen.

### 7.4 Personlig refleksjon (individuelt)

**Gro Furseth:**
Personlig har jeg lært utrolig mye av dette faget og utviklingen av min forståelse om KI har svart til forventningene jeg hadde til kurset. Et mål jeg satte meg med dette faget var å bli bedre kjent med de praktiske mulighetene KI gir, slik at jeg kan bruke teknologien aktivt og kritisk – fremfor å innta en passiv mottakerrolle. Gjennom arbeidet i faget føler jeg at jeg har tatt et betydelig steg i retning av å kunne utnytte KI som et verktøy for både problemløsning og kunnskapsutvikling. Jeg har samtidig blitt enda klarere på at det finnes en bakside: KI kan gjøre det fristende å «sluntre unna» og hoppe over viktige deler av læringsprosessen, fordi teknologien ofte leverer raske og tilsynelatende bedre svar enn man selv kan formulere. Dette understreker behovet for en bevisst og kritisk tilnærming, der KI brukes som støtte, men ikke som erstatning for egen refleksjon og forståelse. Jeg gleder meg til å ta i bruk BMAD videre. Jeg håper også at vi vil få tilgang til å kjøpe pensumlitteraturen som egentlig skulle komme, men ble forsinket. 

**Kim Jamtli:**
Jeg er veldig fornøyd med å ha tatt dette faget. Det er så mye kunnskap man sitter igjen med. Måten vi bruker KI på i dette faget, er for meg helt nytt, og det har vært utrolig fascinerende å se hvordan context engineering, og bruk av KI agenter har gjort at man plutselig sitter på superkrefter innen utvikling - selv som amatører! Det å lære og forstå litt om, og tørre å bruke så mange forskjellige teknologier/integrasjoner i et prosjekt man bare jobber med noen få måneder, som sikkert vanligvis ville tatt år å sette seg inn i, er ganske vanvittig. Læringskurven har vært veldig høy, samtidig som det har vært veldig morsomt å være med å bygge noe ekte, som faktisk forhåpentligvis kan taes i bruk. Kurset har gitt god tro på det faktisk vil være mulig å bygge og få ut i live flere av de små idèene man sitter på i feks jobbsammenheng, som vanligvis ville kostet betydelige beløp hos konsulenter og utviklere.


## 8. Vedlegg (valgfritt)

- Skjermbilder av applikasjonen
- Lenke til GitHub repository: (https://github.com/IBE160/SG-KI-med-KG)
- Annen relevant dokumentasjon


*Kunstig intelligens er blitt benyttet til renskriving av dette dokumentet. 

**Ordantall:** [Ca. 5000]

**Forventet lengde:** 3000-5000 ord (avhengig av gruppestørrelse og prosjektets kompleksitet)